ಎಡ್ಮಂಡ್ ಹ್ಯಾಲಿ ಧೂಮಕೇತುಗಳನ್ನು ವಿವರವಾಗಿ ಅಭ್ಯಾಸ ಮಾಡಿ ಅವುಗಳ ಗಣೀತೀಯ ವೃತ್ತಾಂತ ಬರೆದಿಟ್ಟ. 1682ರಲ್ಲಿ ಪ್ರತ್ಯಕ್ಷವಾದ ಧೂಮಕೇತುವೊಂದರ ಕಕ್ಷೆ 1531 ಮತ್ತು 1607ರಲ್ಲಿ ಕಾಣಿಸಿಕೊಂಡಿದ್ದ ಧೂಮಕೇತುಗಳ ಕಕ್ಷೆಗೆ ಯಥಾವತ್ತಾಗಿ ಹೋಲುವುದನ್ನು ಗಮನಿಸಿ, ಆ ಧೂಮಕೇತುಗಳು ಬೇರೆ ಬೇರೆಯಲ್ಲದೆ, ಒಂದೇ ಧೂಮಕೇತುವೆಂದು, ಆ ಧೂಮಕೇತು ಪ್ರತಿ 76 ವರ್ಷಗಳಿಗೊಮ್ಮೆ ಸೂರ್ಯನನ್ನು ಒಂದು ಸುತ್ತು ಬರುವುದೆಂದು, 1758ರ ಹೊತ್ತಿಗೆ ಆ ಧೂಮಕೇತು ಮತ್ತೆ ಕಾಣಿಸಿಕೊಳ್ಳುವುದೆಂದು ಬರೆದಿಟ್ಟ. ಆದರೆ 1758ರಲ್ಲಿ ಆ ಧೂಮಕೇತುವನ್ನು ನೋಡಲು ಹ್ಯಾಲಿ ಬದುಕಿರಲಿಲ್ಲ.
ಹ್ಯಾಲಿ ಬರೆದಿಟ್ಟಂತೆ 1758ರಲ್ಲಿ ಕಾಣಿಸಿಕೊಳ್ಳಲಿದ್ದ ಧೂಮಕೇತುವನ್ನು ಹುಡುಕ ಹೊರಟವರಲ್ಲಿ ಚಾರ್ಲ್ಸ್ ಮೇಸಿಯೆ ಎಂಬುವನೂ ಒಬ್ಬ. ಆ ಹುಡುಕಾಟದ ಸಂದರ್ಭದಲ್ಲಿ ಮೇಸಿಯೆ ಗುರುತಿಸಿದ, ನಕ್ಷತ್ರದಂತೆ ಚುಕ್ಕೆಯಲ್ಲದ, ಮಬ್ಬಾದ ಕಾಯಗಳು ಧೂಮಕೇತುಗಳೇ ಎಂಬಂತೆ ಭ್ರಮೆ ಹುಟ್ಟಿಸುತ್ತಿದ್ದವು. ಇಂಥಹ ಕಾಯಗಳ ಪಟ್ಟಿಯೊಂದನ್ನು ಮೇಸಿಯೆ ತಯಾರಿಸಿದ. ಆ ಪಟ್ಟಿಗೆ ಮೇಸಿಯೆ ಪಟ್ಟಿಯೆಂದು ಕರೆಯುತ್ತಾರೆ. ಇದರಲ್ಲಿನ ಪ್ರತಿ ಕಾಯಗಳಿಗೆ ಒಂದರಿಂದ ಸಂಖ್ಯೆಗಳನ್ನು ನೀಡಲಾಗಿದೆ. ಸಂಖ್ಯೆಯ ಮೊದಲು ಇಂಗ್ಲೀಷಿನ M ಅಕ್ಷರವನ್ನು ಸೇರಿಸಲಾಗುತ್ತದೆ. M ಎಂದರೆ ಮೇಸಿಯೆ. ಉದಾಹರಣೆಗಾಗಿ ಹೇಳಬೇಕಾದರೆ ಕ್ರಿ.ಶ.1054ರಲ್ಲಿ ಸ್ಪೋಟಿಸಿದ ಸೂಪರ್ನೋವಾದ ಉಳಿಕೆ ಕ್ರ್ಯಾಬ್ ನೆಬ್ಯೂಲಾ. ಇದು ಮೇಸಿಯೆ ಪಟ್ಟಿಯಲ್ಲಿನ ಮೊದಲ ಕಾಯ. ಇದನ್ನು M1 ಎಂದು ಗುರುತಿಸಲಾಗುತ್ತದೆ. ಪರಿಷ್ಕೃತ ಆವೃತ್ತಿಯಂತೆ ಈಗ ಒಟ್ಟು 110 ಕಾಯಗಳು ಮೇಸಿಯೆ ಪಟ್ಟಿಯಲ್ಲಿವೆ.
ಡಾ|| B.S.ಶೈಲಜಾ, ಜವಹರಲಾಲ್ ನೆಹರೂ ತಾರಾಲಯ, ಬೆಂಗಳೂರು, ಇವರು 14 ಜನವರಿ, 2009ರಿಂದ ಮೇಸಿಯೆ ಪಟ್ಟಿಯ ಕಾಯಗಳ ಪರಿಚಯವನ್ನು ’ಪ್ರಜಾವಾಣಿ’ ಪತ್ರಿಕೆಯಲ್ಲಿ ಪ್ರತಿ ಬುಧವಾರದ ’ವಿಜ್ಞಾನ-ತಂತ್ರಜ್ಞಾನ’ ಪುರವಣಿಯಲ್ಲಿ ಕನ್ನಡದಲ್ಲಿ ಪರಿಚಯ ಮಾಡಿಕೊಡುತ್ತಿದ್ದಾರೆ.

