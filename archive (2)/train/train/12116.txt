ರಾಷ್ಟ್ರದಲ್ಲಿ ಯಾವ ಬಗೆಯ ನಾಣ್ಯವು ಚಲಾವಣೆಯಲ್ಲಿದೆ ಮತ್ತು ಪ್ರಧಾನ ನಾಣ್ಯದ ಮೌಲ್ಯವನ್ನು ಹೇಗೆ ನಿರ್ಧರಿಸಲಾಗುತ್ತದೆ ಎಂಬುದನ್ನು ವಿವರಿಸುವುದಕ್ಕೆ ಹಣಕಾಸಿನ ಪದ್ಧತಿ ಅಥವಾ ಹಣದ ಪ್ರಮಿತಿ ಎಂದು ಕರೆಯಲಾಗುತ್ತದೆ. ಒಂದು ರಾಷ್ಟ್ರದಲ್ಲಿ ಅಸ್ತಿತ್ವದಲ್ಲಿರುವ ನಾಣ್ಯ ಪದ್ಧತಿಗೆ ಹಣದ ಪ್ರಮಿತಿ ಎನ್ನುತ್ತೇವೆ. ಹಣದ ಪೂರೈಕೆಯನ್ನು ಸರ್ಕಾರವೇ ನಿಗದಿಪಡಿಸಿ ಅದರ ಮೌಖಿಕ ಸ್ಥಿರತೆಯಲ್ಲಿಡಲು ಒಂದು ಸಾಧನದ ಅವಶ್ಯಕತೆ ಇದೆ. ಇಂತಹ ಒಂದು ಸಾಧನವೇ ಹಣದ ಪ್ರಮಿತಿ ಎಂದು ಕರೆಯುತ್ತೇವೆ. ಅವರ ಮೌಲ್ಯವನ್ನು ನಿರ್ಧಾರ ಮಾಡುವ ಬಗೆಯನ್ನು ಹಣದ ಪ್ರಮಿತಿಯು ಸೂಚಿಸುತ್ತದೆ.
ಒಂದು ಉತ್ತಮ ಹಣಕಾಸಿನ ಪ್ರಮಿತಿಯು ಅನೇಕ ಗುಣಲಕ್ಷಣಗಳನ್ನು ಒಳಗೊಂಡಿದೆ. ಅವುಗಳೆಂದರೆ:-
ಹಣಕಾಸಿನ ಪ್ರಮಿತಿಗಳನ್ನು ಹಲವಾರು ವಿಧಗಳಾಗಿ ವಿಗಂಡಿಸಬಹುದು. ಹಣಕಾಸಿನ ಪ್ರಮಿತಿಯ ವಿಧಗಳನ್ನು ಈ ರೀತಿ ಪಟ್ಟಿ ಮಾಡಬಹುದು:-
ಯಾವುದೇ ಒಂದು ರಾಷ್ಟ್ರದಲ್ಲಿ ಚಿನ್ನ,ಬೆಳ್ಳಿ ಅಥವಾ ಇತರ ಲೋಹದ ನಾಣ್ಯಗಳು ಚಲಾವಣೆಯಲ್ಲಿದ್ದರೆ ಮತ್ತು ಪ್ರಧಾನ ನಾಣ್ಯದ ಮೌಲ್ಯವನ್ನು ಈ ಲೋಹಗಳ ಮೂಲಕವೇ ನಿರ್ಧರಿಸುತ್ತಿದ್ದರೆ ಆ ವ್ಯವಸ್ಥೆಗೆ ಲೋಹದ ಪ್ರಮಿತಿ ಎಂದು ಕರೆಯಲಾಗುತ್ತದೆ. ಪ್ರಧಾನ ನಾಣ್ಯವನ್ನು ಮುದ್ರಿಸಲು ಒಂದು ಅಥವಾ ಒಂದಕ್ಕಿಂತ ಹೆಚ್ಚಿನ ಅತ್ಯಮೂಲ್ಯವಾದ ಲೋಹಗಳನ್ನು ಬಳಸಿಕೊಳ್ಳಲಾಗುವುದು. ಲೋಹದ ಪ್ರಮಿತಿಯನ್ನು ಎರಡು ಭಾಗಗಳಾಗಿ ವಿಂಗಡಿಸಿಕೊಳ್ಳಲಾಗುತ್ತದೆ.
೧. ಏಕಲೋಹ ನಾಣ್ಯ ಪ್ರಮಿತಿ.
೨. ದ್ವಿಲೋಹ ನಾಣ್ಯ ಪ್ರಮಿತಿ.
೧. ಏಕಲೋಹ ನಾಣ್ಯ ಪ್ರಮಿತಿ
ಒಂದು ರಾಷ್ಟ್ರದಲ್ಲಿ ಚಲಾವಣೆಯಲ್ಲಿರುವ ನಾಣ್ಯವನ್ನು ಒಂದೇ ಲೋಹದಿಂದ ತಯಾರಿಸಲ್ಪಟ್ಟಿದ್ದರೆ ಅದನ್ನು ಏಕಲೋಹ ನಾಣ್ಯ ಪ್ರಮಿತಿ ಎಂದು ಕರೆಯಲಾಗುತ್ತದೆ. ಅಂದರೆ ಪ್ರಧಾನ ನಾಣ್ಯದ ಮೌಲ್ಯವನ್ನು ನಿರ್ಧರಿಸುವ ಸಲುವಾಗಿ ಒಂದೇ ಲೋಹವನ್ನು ಉಪಯೋಗಿಸಲಾಗುತ್ತದೆ. ಈ ಹಿಂದೆ ಚಿನ್ನ ಅಥವಾ ಬೆಳ್ಳಿ ಇವುಗಳಲ್ಲಿ ಒಂದು ಲೋಹವನ್ನು ಪ್ರಮಿತಿಯಾಗಿ ಅಳವಡಿಸಿಕೊಳ್ಳುವುದು ರೂಢಿಯಲ್ಲಿತ್ತು. ಈ ಪ್ರಮಿತಿಯನ್ನು ಹೊಂದಿರುವ ದೇಶದಲ್ಲಿ ಚಿನ್ನ ಅಥವಾ ಬೆಳ್ಳಿಯ ನಾಣ್ಯಗಳು ಚಲಾವಣೆಯಲ್ಲಿರುತ್ತದೆ. ಇಲ್ಲವೇ ದೇಶದ ಪ್ರಧಾನ ನಾಣ್ಯವನ್ನು ಈ ಲೋಹಕ್ಕೆ ಪರಿವರ್ತಿಸಬಹುದಾಗಿರುತ್ತದೆ. ಏಕಲೋಹ ಪ್ರಮಿತಿಯು ಜಗತ್ತಿನ ಅನೇಕ ದೇಶಗಳಲ್ಲಿ ಬಹಳ ಕಾಲದವರೆಗೆ ಅಸ್ತಿತ್ವದಲ್ಲಿತು. ಪ್ರಮುಖವಾಗಿ ಈ ಪದ್ಧತಿಯಲ್ಲಿ ಚಿನ್ನವನ್ನು ವ್ಯಾಪಕವಾಗಿ ಬಳಸಲಾಗಿತ್ತು. ಏಕಲೋಹ ನಾಣ್ಯ ಪ್ರಮಿತಿಯನ್ನು ಬೆಳ್ಳಿ ಪ್ರಮಿತಿ ಮತ್ತು ಸುವರ್ಣ ಪ್ರಮಿತಿ ಎಂದು ಎರಡು ಭಾಗಗಳಾಗಿ ವಿಗಂಡಿಸಬಹುದು.
ಏಕಲೋಹ ನಾಣ್ಯ ಪ್ರಮಿತಿಯು ಹಲವಾರು ಗುಣಗಳನ್ನು ಹೊಂದಿದೆ ಅವುಗಳೆಂದರೆ,
ಇದೊಂದು ಸರಳವಾದ ನಾಣ್ಯ ಪ್ರಮಿತಿಯಾಗಿದೆ. ಒಂದೇ ಲೋಹದ ನಾಣ್ಯಗಳು ಚಲಾಣೆಯಲ್ಲಿರುವುದರಿಂದ ಎರಡು ಲೋಹಗಳ ನಡುವೆ ವಿನಿಮಯ ದರವನ್ನು ನಿರ್ಧರಿಸುವ ಅವಶ್ಯಕತೆ ಇರುವುದಿಲ್ಲ.
ಈ ಪ್ರಮಿತಿಯಲ್ಲಿ ಪ್ರಧಾನ ನಾಣ್ಯದ ಮೌಲ್ಯವು ಒಂದೇ ಲೋಹದ ಆಧಾರದ ಮೇಲೆ ನಿರ್ಧಾರವಾಗುವುದರಿಂದ ಹಣಕಾಸಿನ ಕಾರ್ಯ ನಿರ್ವಹಣೆಯಲ್ಲಿ ಗೊಂದಲ ಸಂಭವಿಸುವುದಿಲ್ಲ. ಆದ್ದರಿಂದ ಇದು ಸಾರ್ವಜನಿಕರ ವಿಶ್ವಾಸವನ್ನು ಗಳಿಸಲು ಸಾಧ್ಯವಾಗುತ್ತದೆ.
ಏಕಲೋಹ ನಾಣ್ಯ ಪ್ರಮಿತುಯು ಸರಳವಾಗಿ ಯಾವುದೇ ಗೊಂದಲಕ್ಕೀಡುಮಾಡದೇ ಕಾರ್ಯಚರಣೆ ಮಾಡುವುದರಿಂದ ಅಂತರರಾಷ್ಟ್ರೀಯ ವ್ಯಾಪಾರಕ್ಕೆ ಅನುಕೂಲವಾಗುತ್ತದೆ.
ಏಕಲೋಹ ನಾಣ್ಯ ಪದ್ಧತಿಯಲ್ಲಿ ಒಂದೇ ಲೋಹದ ನಾಣ್ಯಗಳಿರುವುದರಿಂದ ಸಾರ್ವತ್ರಿಕವಾದ ಮತ್ತು ಏಕರೀತಿಯ ಮನ್ನಣೆ ಪಡೆಯುತ್ತದೆ. ಆದರಿಂದ ಗ್ರೇಶಮ್ ರವರ ನಿಯಮ ಅನ್ವಯಿಸುವುದಿಲ್ಲ. ಅಂದರೆ, ಒಂದು ಲೋಹದ ನಾಣ್ಯವು ಇನ್ನೊಂದು ಲೋಹದ ನಾಣ್ಯವನ್ನು ಚಲಾವಣೆಯಿಂದ ಹೊರದೂಡುವ ಅವಕಾಶವಿರುವುದಿಲ್ಲ.
ಏಕಲೋಹ ನಾಣ್ಯ ಪ್ರಮಿತಿಯು ಸ್ವಯಂ ನಿಯಂತ್ರಿತವಾಗಿದೆ. ಅಂದರೆ ಲೋಹದ ಪೂರೈಕೆಯು ಹೆಚ್ಚಾದಾಗ ಹಣದ ಪೂರೈಕೆಯು ಹೆಚ್ಚಾಗಿ ಹಾಗೂ ತನ್ನಷ್ಟಕ್ಕೆ ತಾನೇ ಹಣದ ಮೌಲ್ಯವು ಇಳಿಯುತಿದ್ದರೆ ಜನರು ಲೋಹದ ನಾಣ್ಯಗಳನ್ನು ಕರಗಿಸಿ, ನಾಣ್ಯಗಳ ಪೂರೈಕೆಯನ್ನು ಕಡಿಮೆ ಮಾಡುತ್ತಾರೆ. ಇದರಿಂದಾಗಿ ಹಣದ ಮೌಲ್ಯವು ಪುನಃ ಹೆಚ್ಚಾಗುತ್ತದೆ.
ಏಕಲೋಹ ನಾಣ್ಯ ಪ್ರಮಿತಿಯು ಅನೇಕ ದೋಷಗಳು ಅಥವಾ ಅವಗುಣಗಳನ್ನು ಒಳಗೊಂಡಿದೆ. ಅವುಗಳೆಂದರೆ,
ಜಗತ್ತಿನ ಎಲ್ಲಾ ರಾಷ್ಟ್ರಗಳು ಏಕಲೋಹ ನಾಣ್ಯ ಪ್ರಮಿತಿಯನ್ನು ಅಂದರೆ ಚಿನ್ನ ಅಥವಾ ಬೆಳ್ಳಿ ಪ್ರಮಿತಿಯನ್ನು ಅಳವಡಿಸಿಕೊಳ್ಳಲು ಸಾಧ್ಯವಿಲ್ಲ. ಏಕೆಂದರೆ, ಲೋಹದ ಕೊರತೆ ಸಂಭವಿಸಬಹುದು. ನಾಣ್ಯಗಳ ತಯಾರಿಕೆಗೆ ಒಂದೇ ಲೋಹಕ್ಕೆ ಬೇಡಿಕೆ ಇರುವುದರಿಂದ ಅದರ ನೀಡಿಕೆ ಹೋಲಿಸಿದಂತೆ ಬೇಡಿಕೆಯು ವಿಪರೀತ ಅಧಿಕವಾಗುವ ಸಂಭವವಿರುತ್ತದೆ. ಪರಿಣಾಮವಾಗಿ ಲೋಹದ ಪೂರೈಕೆ ಕಡಿಮೆಯಾಗಿ ಹಣದ ಪೂರೈಕೆ ಕಡಿಮೆಯಾಗುತ್ತದೆ. ಇದರಿಂದಾಗಿ ಹಣಕಾಸಿನ ವ್ಯವಸ್ಥೆಯೇ ಕುಸಿದು ಬೀಳುವ ಅಪಾಯವಿರುತ್ತದೆ.
ಒಂದೇ ಲೋಹದ ನಿಧಿಯನ್ನು ಅಧಿಕವಾಗಿ ಹೊಂದಿರಲು ಸಾಧ್ಯವಿಲ್ಲದಿರುವುದರಿಂದ ಹಣಕಾಸಿನ ವ್ಯವಸ್ಥೆಯು ಸ್ಥಿತಿಸ್ಥಾಪಕತ್ವದ ಕೊರತೆಯನ್ನು ಅನುಭವಿಸಬೇಕಾಗುತ್ತದೆ. ಈ ಪದ್ಧತಿಯಲ್ಲಿ ಲೋಹದ ನಿಧಿಯು ಕಡಿಮೆಯಾದರೆ ಹಣದ ಪೂರೈಕೆಯನ್ನು ಅಧಿಕಗೊಳಿಸಲು ಸಾಧ್ಯವೇ ಆಗುವುದಿಲ್ಲ.
ಈ ಪದ್ಧತಿಯಲ್ಲಿ ಏಕಲೋಹ ನಣ್ಯಗಳು ಚಲಾವಣೆಯಲ್ಲಿದ್ದಾಗ ಆ ಲೋಹದ ಪೂರೈಕೆಯ ಬದಲಾವಣೆಗೆ ತಕ್ಕಂತೆ ಹಣದ ಮೌಲ್ಯದಲ್ಲಿಯೂ ಏರುಪೇರು ಉಂಟಾಗುತ್ತಿರುತ್ತದೆ. ಆದರೆ ಅದರ ಮೌಲ್ಯವನ್ನು ಸ್ಥಿರತೆಗೆ ತರಲು ಇನ್ನೊಂದು ಲೋಹದ ನಾಣ್ಯಗಳಿರುವುದಿಲ್ಲ. ಅದರಿಂದಾಗಿ ಈ ಪ್ರಮಿತಿಯಲ್ಲಿ ಬೆಲೆಯ ಅಸ್ಥಿರತೆ ಉಂಟಾಗುತ್ತದೆ.
ಏಕಲೋಹ ನಾಣ್ಯ ಪ್ರಮಿತಿಯು ಸ್ಥಿತಿಸ್ಥಾಪಕತ್ವ ಕೊರತೆಯನ್ನು ಹೊಂದಿರುವುದರಿಂದ ಅಂದರೆ ಅನಮ್ಯವಾಗಿರುತ್ತದೆ. ಅದರಿಂದ ಇದು ಆರ್ಥಿಕ ಬೆಳವಣಿಗೆ ಅಡ್ಡಿಯನ್ನುಂಟು ಮಾಡಬಹುದು.
