ಮುಂಬಯಿನಗರದ ಕನ್ನಡ ಪ್ರಿಯರಿಗೆ, ಸಂಘಟಕ, ಸಾಹಿತಿ, ಬಹುಭಾಷಾತಜ್ಞ, ಸಂಗೀತ ತಜ್ಞ, ವಿಮರ್ಶಕ,ಪ್ರಕಾಶ್ ಜಿ. ಬುರ್ಡೆ, ಪರಿಚಿತ ಹೆಸರು. ಬುರ್ಡೆಯವರು, ಮೂಲತಃ ಕುಮುಟಾದವರು. ಮುಂಬಯಿನಲ್ಲಿ ನೆಲೆಸಿದ್ದಾರೆ. ಮುಂಬಯಿನ ಕರ್ನಾಟಕ ಸಂಘದ ೨೦೧೩ ರ ಸಾಲಿನ ಅವಿರೋಧವಾಗಿ ಆಯ್ಕೆಯಾದ ಅಧ್ಯಕ್ಷರು.
ಸನ್. ೧೯೫೯ ರಲ್ಲಿ ಮುಂಬಯಿ ವಿಶ್ವವಿದ್ಯಾಲಯದಲ್ಲಿ ಬಿ.ಎಸ್.ಸಿ. ಪದವಿ ಗಳಿಸಿದರು. ಮೊದಲು ಅವರು ಔಶಧಿ ನಿರ್ಮಾಣ ಸಂಸ್ಥೆಗಳಲ್ಲೊಂದಾದ ಮುಂಬಯಿನಗರದ ವರ್ಲಿ ಜಿಲ್ಲೆಯಲ್ಲಿರುವ ಗ್ಲಾಕ್ಸೋ ಕಂಪೆನಿ ಸೇರಿದರು. ಮಾರುಕಟ್ಟೆ ಮ್ಯಾನೇಜರ್ ಆಗಿ ದುಡಿದ ಸಮಯದಲ್ಲೇ ಅವರಿಗೆ ಕಂಪೆನಿಯ ಕೆಲಸದ ಮೇರೆಗೆ ಪುಣೆ, ನಾಗಪುರ, ಮಧ್ಯ ಪ್ರದೇಶದ ಜಬ್ಬಲ್ ಪುರಗಳಲ್ಲಿ ಕೆಲಸಮಾಡಲು ಆದೇಶ ಬಂತು. ಅಲ್ಲಿ ಸೇವೆ ಸಲ್ಲಿಸುತ್ತಾ ಹಲವುವಿಭಾಗಗಳಲ್ಲಿ ಹುದ್ದೆಗಳಲ್ಲಿ ಸೇವೆಸಲ್ಲಿಸಿ ೧೯೯೨ ರಲ್ಲಿ ನಿವೃತ್ತರಾದರು. ಇಂಗ್ಲೀಷ್,ಮರಾಠಿ,ಕನ್ನಡ,ಹಿಂದಿ ಭಾಷೆಯಲ್ಲಿ ಪ್ರಭುತ್ವಗಳಿಸಿದ ಪ್ರಕಾಶ್, ಮುಂಬಯಿನ ಕನ್ನಡ-ಮರಾಠಿಗರ ಮಧ್ಯೆ ಒಂದು ಸೇತುವೆಯಂತೆ ಕೆಲಸ ನಿರ್ವಹಿಸುತ್ತಿದ್ದರು.'ಸಂಗೀತ ರಿಸರ್ಚ್ ಅಕ್ಯಾಡೆಮಿ ಕೊಲ್ಕತ್ತಾ', ಮತ್ತು 'ಟೈಮ್ಸ್ ಆಫ್ ಇಂಡಿಯಾ' ಪತ್ರಿಕೆಗಳಲ್ಲಿ ಸಂಗೀತದ ವಿಮರ್ಶೆಯ ಲೇಖನಗಳನ್ನು ಬರೆಯುತ್ತಾ ಬಂದಿದ್ದಾರೆ.
ಪ್ರಕಾಶರ ತಾಯಿಯವರಾದ ಭವಾನಿಯವರು, ಗದಗಿನ ಪಂಚಾಕ್ಷರಿ ಗವಾಯಿ ಯವರಬಳಿ ಸಂಗೀತಾಭ್ಯಾಸ ಮಾಡುತ್ತಿದ್ದರು. ಹಾಗಾಗಿ ಚಿಕ್ಕ ವಯಸ್ಸಿನಲ್ಲೇ ತಾಯಿಯವರ ಒಡನಾಟದಲ್ಲಿ ಹಿಂದೂಸ್ತಾನಿ ಶಾಸ್ತ್ರೀಯ ಸಂಗೀತದ ಬಗ್ಗೆ ಒಲವು ಬೆಳೆಸಿಕೊಂಡರು.
೧೯೮೪-೯೪ ರವರೆಗೆ ಮುಂಬಯಿನಾಗರದ 'ಟೈಮ್ಸ್ ಆಫ್ ಇಂಡಿಯ', 'ಎಕೊನೊಮಿಕ್ಸ್ ಟೈಮ್ಸ್,', ಮತ್ತು 'ಆಫ್ಟರ್ ನೂನ್', ಗಳಲ್ಲಿ ಅವರು ನಗರದಲ್ಲಿ ಜರುಗಿದ ಸಂಗೀತ ಕಾರ್ಯಕ್ರಮಗಳನ್ನು ವೀಕ್ಷಿಸಿ, ತಮ್ಮ ವಿಮರ್ಶನಾತ್ಮಕ ಲೇಖನಗಳನ್ನು ಬರೆದರು.
೧೯೯೩ ಕರ್ನಾಟಕ ಸಂಘದ ಉಪ-ಕಾರ್ಯಾಧ್ಯಕ್ಷರಾಗಿ ಆಯ್ಕೆಯಾದರು. ಸಮಿತಿಯ ಸದಸ್ಯರಾಗಿ ೩ ದಶಕಗಳ ಕಾಲ ಸೇವೆ ಸಲ್ಲಿಸಿದರು. ಕರ್ನಾಟಕ ಸಂಘದ ವಿಶ್ವಸ್ಥ ಮಂಡಳಿಯ ನಿರ್ದೇಶಕರಾಗಿ ೧೯೯೬ ರ ವರೆಗೆ ಸೇವೆಸಲ್ಲಿಸಿದ್ದಾರೆ. ಬುರ್ಡೆಯವರು, ಕಲಾಭಾರತಿ ಮ್ಯೂಜಿಕ್‌ ಪೋರಂ ಸಂಚಾಲಕರಾಗಿಯೂ ಕಾರ್ಯನಿರ್ವಹಿಸುತ್ತಿದ್ದಾರೆ. ಕಲಾಭಾರತಿ ನಿರ್ದೇಶಕರಾಗಿ ಅವರು ಆಯೋಜಿಸಿದ ಸಂಗೀತ ಕಾರ್ಯಕ್ರಮಗಳು ದೇಶದಾದ್ಯಂತ ಮನ್ನಣೆ ಗಳಿಸಿತು. ಇಂಗ್ಲೀಷ್‌, ಕನ್ನಡ, ಮರಾಠಿ, ಹಿಂದಿ ಭಾಷೆಗಳಲ್ಲಿ ಒಳ್ಳೆಯ ಹಿಡಿತ ಸಾಧಿಸಿರುವ ಅವರು ಕನ್ನಡ ಮರಾಠಿ ಸ್ನೇಹಸೇತುವಾಗಿ ಕೆಲಸ ಮಾಡುತ್ತಿದ್ದಾರೆ. ಸಂಗೀತ ರಿಸರ್ಚ್‌ ಅಕಾಡೆಮಿ ಕಲ್ಕತ್ತಾ, ಉದಯವಾಣಿ, ಪತ್ರಿಕೆಗಳಿಗೆ ಸಂಗೀತ ವಿಮರ್ಶನಾತ್ಮಕ ಲೇಖನಗಳನ್ನು ಬರೆದಿದ್ದಾರೆ ಹೊಸ ತಲೆಮಾರಿಗೆ ಸಂಗೀತವನ್ನು ಪರಿಚಯಿಸುವ ಅದರಲ್ಲಿ ಆಸಕ್ತಿ ಹುಟ್ಟುವಂತೆ ಕಾರ್ಯಕ್ರಮಗಳನ್ನು ಕಮ್ಮಟಗಳನ್ನು ಆಯೋಜಿಸುತ್ತಾ ಬಂದಿದ್ದಾರೆ.ಉಪೇಕ್ಷೆಗೆ ಒಳಗಾದ ಹಿಂದೂಸ್ಥಾನಿ ಸಂಗೀತದ ಕಲಾವಿದರನ್ನು ನಾಡಿಗೆ ಪರಿಚಯಿಸುತ್ತಾ ಬಂದವರು ಬುರ್ಡೆ. ಮರಾಠಿಯಲ್ಲಿಯೂ ಅನೇಕ ಲೇಖನಗಳನ್ನು ರಚಿಸಿದ್ದಾರೆ. ಅವೆಲ್ಲಾ ನಗರದ ಪ್ರತಿಷ್ಟಿತ ಪತ್ರಿಕೆಗಳಲ್ಲಿ ಪ್ರಕಟವಾಗಿವೆ. ಪುಣೆ ವಿಶ್ವವಿದ್ಯಾಲಯದಲ್ಲಿ, ಡಾ.ಎಸ್.ಎಲ್.ಬೈರಪ್ಪನವರ 'ಮಂದ್ರ', ಕಾದಂಬರಿಯನ್ನು ಕುರುತು ಉಪನ್ಯಾಸವನ್ನು ಕೊಟ್ಟಿದ್ದಾರೆ.

ಪ್ರಕಾಶ್ ಜಿ.ಬುರ್ಡೆಯವರು,  ೨೦೧೬, ರ ಜನವರಿ, ೪ ರಂದು ಮುಂಬಯಿನ ಸ್ವಗೃಹದಲ್ಲಿ ನಿಧನರಾದರು. ಅವರು ಕೆಲವು ದಿನಗಳಿಂದ ಅಸೌಖ್ಯದಿಂದ ನರಳಿದರು. ಬುರ್ಡೆಯವರು ತಮ್ಮ ಪತ್ನಿ, ಒಬ್ಬ ಮಗ, ಒಬ್ಬ ಮಗಳನ್ನು ಅಗಲಿಹೋಗಿದ್ದಾರೆ.
