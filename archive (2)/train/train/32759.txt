ಡಾ. ಶ್ರೀನಿವಾಸ ಹಾವನೂರ ಕನ್ನಡ ಸಾಹಿತ್ಯ ಲೋಕದಲ್ಲಿ ಬಹಳ ಹೆಸರುಮಾಡಿದ್ದಾರೆ.ಅವರೊಬ್ಬ ವಿದ್ವಾಂಸರು, ಸಾಹಿತಿ, ಸಂಶೋಧಕರಲ್ಲದೆ, ಗ್ರಂಥಪಾಲಕ, ಶಿಕ್ಷಕ, ವಾಕ್ಪಟು, ಸಂಘಟಕ, ನಟ, ಹಾಗೂ ಉತ್ತಮ ಬಾಣಸಿಗರಾಗಿದ್ದರು . ಕವಿ ಮುದ್ದಣನ ಬಗ್ಗೆ ಸಂಶೋಧನಾ ಗ್ರಂಥವನ್ನು ಪ್ರಕಟಿಸಿದ್ದಾರೆ. 

ಶ್ರೀನಿವಾಸ ಹಾವನೂರರು ಹಾವೇರಿ ಜಿಲ್ಲೆಯ, 'ಹಾವನೂರಿ'ನಲ್ಲಿ ೧೯೨೯ ಜನವರಿ ೧೨ ರಂದು ಜನಿಸಿದವರು . ತಂದೆಯ ಹೆಸರು ನರಸಿಂಹಾಚಾರ್ಯ ಗಲಗಲಿ, ತಾಯಿ ರಮಾಬಾಯಿ. ಸಂಪ್ರದಾಯಸ್ಥ ಮನೆತನ. ಅವರ ದೊಡ್ಡ ಕುಟುಂಬ ಅದರ ಹಣಕಾಸಿನ ಸ್ಥಿತಿ ಅಷ್ಟಕ್ಕಷ್ಟೆ. ಮೊದಲ ಶಾಲೆ ತಮ್ಮ ಊರಿನಲ್ಲಿಯೇ. ಶ್ಯಾಣ್ಯಾ ಎಂಬ ಹೊಗಳಿಕೆ. ಕೆಲಕಾಲ ತಂದೆಯ ಗಾವಠಿ ಶಾಲೆಗೂ ಹೋದರು. ಹಾವೇರಿಯಲ್ಲಿ ಮೊದಲ ಶಿಕ್ಷಣ. ಅಲ್ಲಿ ವಾರಾನ್ನದ ಊಟ. ನಂತರ ಧಾರವಾಡದ ಕರ್ನಾಟಕ ಹೈಸ್ಕೂಲಿನಲ್ಲಿ ಓದು ಮುಂದುವರಿಸಿದರು. ಅಲ್ಲಿಯೂ ವಾರಾನ್ನದಲ್ಲಿಯೇ ದಿನ ನೂಕುತಿದ್ದರು, ಮುಂದೆಯೂ ಕರ್ನಾಟಕ ಹೈಸ್ಕೂಲಿನಲ್ಲಿದ್ದಾಗಲೇ ಅವರ ಮೊದಲ ಕಥೆ ಪ್ರಕಟವಾಯಿತು.
ಕರ್ನಾಟಕ ಕಾಲೇಜಿನಲ್ಲಿ ಬಿ. ಎ. ಕಲಿಯುವಾಗ ಶ್ರೀರಂಗ, ಪಾಂಡುರಂಗಿ, ಮಳಗಿಯವರು ಗುರುಗಳು. ಪ್ರಥಮದರ್ಜೆ ಬಾರದ್ದರಿಂದ ವಿದ್ಯಾರ್ಥಿ ವೇತನ ದೊರೆಯಲಿಲ್ಲ. ಗುರುಗಳಾದ ಶ್ರೀರಂಗರು ತಾವು ಅಧ್ಯಕ್ಷರಾಗಿದ್ದ ವಿದ್ಯಾವರ್ಧಕ ಸಂಘದಲ್ಲಿ ಅರೆಕಾಲಿಕ ಗ್ರಂಥಾಪಾಲಕನ ಕೆಲಸ ಕೊಡಿಸಿದರು. ವೇತನ ಕಡಿಮೆ, ಆದರೆ ಖುಷಿಯ ವಿಷಯವೆಂದರೆ ಬೇಕಾದಾಗ. ಬೇಕಾದಷ್ಟು ಪುಸ್ತಕಗಳನ್ನು ಓದಬಹುದು. ಜೊತೆಗೆ ಉದ್ದಾಮ ಸಾಹಿತಿಗಳ ಪರಿಚಯದ ಲಾಭ. ಬಿ. ಎ. ಎರಡನೆ ವರ್ಷದಲ್ಲಿ ಇದ್ದಾಗಿ ಸಾಂಗ್ಲಿಯಿಂದ ರಂ. ಶ್ರೀ ಮುಗಳಿಯವರು ಉಪನ್ಯಾಸ ನೀಡಲು ಧಾರವಾಡಕ್ಕೆ ಬಂದಿದ್ದರು. ಅವರ ಮಾತಿನ ಮೋಡಿಗೆ ಶ್ರೀನಿವಾಸರು ಮರುಳಾದರು. ಅವರು ವಿದ್ಯಾವರ್ಧಕ ಸಂಘಕ್ಕೆ ಬಂದಾಗ ಅವರಿಗೆ ಬೇಕಿದ್ದ ಪುಸ್ತಕ ಹುಡುಕಿಕೊಟ್ಟು, ಅವರಿಂದ ಕನ್ನಡ ಪಾಠ ಕೇಳಬೇಕೆಂಬ ಹಂಬಲ ತೋಡಿಕೊಂಡರು. ಮುಗಳಿಯವರದು ಬಹು ಉದಾರ ಮನಸ್ಸು. ಅಂತಿಮ ಬಿ.ಎ. ಗೆ ತಮ್ಮ ಕಾಲೇಜಿಗೆ ಬರಲು ತಿಳಿಸಿದರು. ಶ್ರೀನಿವಾಸರಿಗೆ ಇನ್ನಿಲ್ಲದ ಸಂತೋಷ. ರಜೆ ಮುಗಿದೊಡನೆ ಹಾಗೂ ಹೀಗೂ ಸುಮಾರು ೨೦೦ ರುಪಾಯಿ ಹಣ ಹೊಂದಿಸಿ ಕೊಂಡು ಸಾಂಗ್ಲಿಗೆ ಹೋಗಿ ಅದನ್ನು ಗುರುಗಳ ಕೈಗೆ ಹಾಕಿ ಶಿಕ್ಷಣದ ವ್ಯವಸ್ಥೆ ಮಾಡಲುಕೋರಿದರು. ಮುಗಳಿಯವರದು ಬಹು ಮೃದು ಮನಸ್ಸು. ಬರಿ ಕನ್ನಡ ವಿದ್ಯಾರ್ಥಿಗಳಿಗೆ ಮಾತ್ರವಲ್ಲ ಕರ್ನಾಟಕದಿಂದ ಬರುವ ವಿದ್ಯಾರ್ಥಿಗಳಿಗೆ ಮುಕ್ತ ಹಸ್ತದಿಂದ ಸಹಾಯ ಮಾಡುತಿದ್ದರು. ಹೊಸ ಶಿಷ್ಯನ ಹಣಕಾಸಿನ ಸ್ಥಿತಿ ಅವರಿಗೆ ಗೊತ್ತಾಗಿ ಅವನ ಓದಬೇಕೆಂಬ ಹಂಬಲವನ್ನು ಮೆಚ್ಚಿ ಪ್ರವೇಶ ಶುಲ್ಕವನ್ನು ತಾವೇ ತುಂಬಿದರು. ಕಾಲೇಜು ಫೀ ಮಾಫಿ ಮಾಡಿಸಿದರು. ಹಾಸ್ಟಲಿನ ರೆಕ್ಟರ್‌ ಆದ್ದರಿಂದ ಅಲ್ಲಿನ ಅತಿಥಿ ಕೋಣೆಯಲ್ಲಿ ತತ್ಕಾಲದ ವಸತಿ ವ್ಯವಸ್ಥೆ ಮಾಡಿ, ಹತ್ತಿರದ ಖಾನಾವಳಿಯಲ್ಲಿ ಆರುದಿನ ಊಟ ಮತ್ತು ತಮ್ಮ ಮನೆಯಲ್ಲಿ ಒಂದು ದಿನದ ಊಟಕ್ಕೆ ವ್ಯವಸ್ಥೆ ಮಾಡಿದರು.. ಜೊತೆಗೆ ಅವರ ಮನೆಗ ಬರುತಿದ್ದ ಊಟ ತಿಂಡಿಯ ಡಬ್ಬಿಗಳಲ್ಲಿ ಪಾಲು.. ಎರಡನೆಯ ವರ್ಷ ಹಾಸ್ಟಲಿನ ಉಸ್ತುವಾರಿ ಹೊಣೆ ಸಿಕ್ಕಿತು. ಊಟದ ಸಮಸ್ಯೆ ತನ್ನಿಂದ ತಾನೇ ಪರಿಹಾರವಾಯಿತು. ವಿದ್ಯಾರ್ಥಿ ಜೀವನದಲ್ಲಿ ಮೊದಲ ಬಾರಿಗೆ ಹೊಟ್ಟೆ ತುಂಬ ಊಟ ಸಿಗತೊಡಗಿತು. ಜೊತೆಗೆ ಇಂಗ್ಲಿಷ್ ಟ್ಯೂಟರ್‌ ಆಗಿಯೂ ಕೆಲಸ ನಿರ್ವಹಿಸಬೇಕಾಯಿತು. ಅವರು ೧೯೪೭ ರಲ್ಲಿ ಪದವಿ ಪಡೆದರು.ಕಾಲೇಜು ಬಿಟ್ಟರೂ ಕೊನೆತನಕ ಮಾರ್ಗದರ್ಶನ ಪಡೆಯುತಿದ್ದರು. ರಂ ಶ್ರೀ. ಮುಗಳಿಯವರೂ ಶ್ರೀನಿವಾಸ ನನ್ನ ಮಾನಸಪುತ್ರ ಎಂದೇ ಹೇಳುತಿದ್ದರು.
ಹಾವೇರಿ, ಧಾರವಾಡ, ಸಾಂಗ್ಲಿಯಲ್ಲಿ ಶಿಕ್ಷಣ ಮುಗಿಸಿ, ಕೆಲವು ಕಾಲ ಸೇಲ್ಸ್ ಟ್ಯಾಕ್ಸ್ ಇನ್ಸ್‌ಪೆಕ್ಟರ್ ಆಗಿದ್ದ ಅವರು, ಭಾಭಾ ಅಣುಕೇಂದ್ರದ ಲೈಬ್ರೆರಿಯ ಗ್ರಂಥಪಾಲರಾಗಿ ಮೊದಲು ಸೇರಿಕೊಂಡರು. ನಂತರ ಮುಂಬಯಿನ ಟಾಟಾ ಮೂಲಭೂತ ಸಂಶೋಧನಾ ಸಂಸ್ಥೆಯಲ್ಲಿ ಗ್ರಂಥಪಾಲಕರಾಗಿ ೨೧ ವರ್ಷಗಳ ಕಾಲ ಸೇವೆ ಸಲ್ಲಿಸಿದರು. ಆ ವೇಳೆಗೆ ಕನ್ನಡದಲ್ಲಿ ಎಂ ಎ ಮಾಡಿ ಪಿ.ಎಚ್‌ಡಿ ಗಳಿಸಿದ್ದ ಅವರು, ಮಂಗಳೂರು ವಿಶ್ವವಿದ್ಯಾಲಯದ ಕನ್ನಡ ವಿಭಾಗದ ಮೊಟ್ಟ ಮೊದಲ ಪ್ರಾಧ್ಯಾಪಕ'ರಾಗಿ ಎರಡು ವರ್ಷ, ನಂತರ ಮುಂಬಯಿ ವಿಶ್ವವಿದ್ಯಾಲಯದಲ್ಲಿ ಕನ್ನಡ ವಿಭಾಗದ ಮುಖ್ಯಸ್ಥ'ರಾಗಿ ಮೂರು ವರ್ಷ ಸೇವೆ ಸಲ್ಲಿಸಿದವರು. ನಿವೃತ್ತಿಯ ನಂತರ ಸಂಶೋಧನೆ ಬರವಣಿಗೆಗಳಲ್ಲಿ ತೊಡಗಿಸಿಕೊಂಡರು.
ಡಾ.ಶ್ರೀನಿವಾಸ ಹಾವನೂರು ಅವರು ತಮ್ಮ ವೃತ್ತಿಜೀವನದ ಬಹಳಷ್ಟು ವರ್ಷಗಳನ್ನು ಮುಂಬಯಿನಲ್ಲಿ ಕಳೆದರು.ನಿವೃತ್ತರಾದ ಮೇಲೆ ತಮ್ಮ ಜೀವನದ ಕೊನೆಯ ವಿಶ್ರಾಂತ ದಿನಗಳನ್ನು ಮಂಗಳೂರಿನಲ್ಲಿ ಕಳೆದರು. ಮೊದಲನೆಯ ಪೀಳಿಗೆಯ ಗಣಕ ಯಂತ್ರಗಳನ್ನು ಬಳಸಿ, ಗ್ರಂಥಾಲಯ ಗಣಕೀಕರಣ, ಗ್ರಂಥಸೂಚಿ ಅಭಿವೃದ್ಧಿ, ಹೀಗೆ ಗ್ರಂಥಾಲಯ ಕ್ಷೇತ್ರದಲ್ಲಿ ಕೆಲಸ ಮಾಡಿದ್ದಾರೆ ಮತ್ತು 'ಈ ಕ್ಷೇತ್ರದಲ್ಲಿ ತಜ್ಞ'ರೆಂದು ಗೌರವಿಸಲ್ಪಡುತ್ತಾರೆ. ಪ್ರ ಪ್ರಥಮ ಕನ್ನಡ ಗಣಕ ಸಮ್ಮೇಳನದಲ್ಲಿ ಇವರಿಗೆ ಸನ್ಮಾನ ಮಾಡಾಲಾಯಿತು. ಹರ್ಮನ್ ಮೊಗ್ಲಿಂಗ್, ರೆವರೆಂಡ್ ಕಿಟ್ಟೆಲ್ ಮೊದಲಾದ ಹಿರಿಯರು, ಕನ್ನಡಕ್ಕೆ ನೀಡಿರುವ ಕೊಡುಗೆಗಳ ಕುರಿತು ಅಧಿಕೃತವಾಗಿ ಮಾತನಾಡಬಲ್ಲ ಛಾತಿಯುಳ್ಳವ ರಾಗಿದ್ದ 'ಶ್ರೀನಿವಾಸ ಹಾವನೂರು', ಕನ್ನಡದ ಮೊದಲ ಪತ್ರಿಕೆ 'ಮಂಗಳೂರು ಸಮಾಚಾರ' ಕುರಿತು ಸಂಶೋಧನೆ ನಡೆಸಿದ್ದಾರೆ. ಕನ್ನಡ ಪತ್ರಿಕೋದ್ಯಮಕ್ಕೂ ಇವರ ಸಂಶೋಧನೆಯಿಂದ ಸಾಕಷ್ಟು ಲಾಭವಾಗಿತ್ತು.
ಕನ್ನಡ ಸಾಹಿತ್ಯ ಚರಿತ್ರೆಯ ಅರುಣೋದಯ ಕಾಲಘಟ್ಟವನ್ನು ಹೊಸ ದೃಷ್ಟಿಕೋನದಿಂದ ನೋಡುವುದಕ್ಕೆ, ಆಮೂಲಾಗ್ರವಾಗಿ ಸಂಶೋಧಿಸಿ, ಅಗತ್ಯವಾದ ಆಧಾರಗಳನ್ನು ಒದಗಿಸುವುದಕ್ಕೆ ಮತ್ತು ಹೆಚ್ಚಿನ ಆಧಾರಗಳು ಬೇಕೆನಿಸಿದಾಗ, ಅವುಗಳ ಬೆನ್ನುಹತ್ತಿ, ದೇಶ ವಿದೇಶಗಳಿಗೆ ಸಂಚರಿಸುವುದ ಕ್ಕೆ ಡಾ. ಶ್ರೀನಿವಾಸ ಹಾವನೂರರಿಗೆ ಸಾಧ್ಯವಾದುದು ಅವರ ಅಸಾಧಾರಣ ತಾಳ್ಮೆ, ಚಿಕಿತ್ಸಕ ದೃಷ್ಟಿಕೋನ, ದಣಿವರಿಯದ ದುಡಿಮೆ ಹಾಗೂ ಬತ್ತದ ಜ್ಞಾನದಾಹ.
ಹಾವನೂರರು ೬೦ ಕ್ಕೂ ಹೆಚ್ಚು ಮೌಲಿಕ ಕೃತಿಗಳ ಲೇಖಕರು. ಅವುಗಳಲ್ಲಿ ಪ್ರಮುಖವಾದವುಗಳೆಂದರೆ -
ಕನ್ನಡ ಸಂಶೋಧನೆಗೆ ಉಪಯುಕ್ತವಾದ ಮಾಹಿತಿಗೆ, ವಿದೇಶಕ್ಕೆ ಭೇಟಿಕೊಟ್ಟಿದ್ದರು. ಹಾವನೂರರು 'ಬಾಸೆಲ್ ಮಿಷನ್‌'ನಲ್ಲಿ ಹುದುಗಿದ್ದ ಕನ್ನಡ ಸಂಬಂಧಿ ಆಕರ ಸಾಮಗ್ರಿಯ ಅಧ್ಯಯನಕ್ಕಾಗಿ ನಾಲ್ಕು ಸಲ, ಇಂಗ್ಲೆಂಡ್ ಮತ್ತು ಬಾಸೆಲ್‌ಗೆ ಭೇಟಿ ನೀಡಿದ್ದರು.
೮೦ ನೇ ವಯಸ್ಸಿನಲ್ಲಿ, ಕನ್ನಡದ ಜನತೆ, ಹಾವನೂರರ ಅಮೂಲ್ಯ ಸಾಹಿತ್ಯ ಸಾಧನೆಗಳನ್ನು ಗುರುತಿಸಿ, ಗೌರವ, ಪ್ರಶಸ್ತಿಯನ್ನು ಪ್ರದಾನ ಮಾಡಲಾಯಿತು. ಆ ಶುಭ ಸಮಯದಲ್ಲಿ, ಅವರ ಸಮಗ್ರ ಕೃತಿಗಳನ್ನೆಲ್ಲಾ ಕ್ರೋಡೀಕರಿಸಿ, “ಸಂಕಥನ " ವೆಂಬ ಕೃತಿಯನ್ನು ಬಿಡುಗಡೆ ಮಾಡಿತು .
ಕನ್ನಡ ಸಾರಸ್ವತ ಲೋಕದ ಹೆಸರಾಂತ ವಿದ್ವಾಂಸರೂ, ಸಂಶೋಧಕರೂ ಆದ ಡಾ.ಶ್ರೀನಿವಾಸ ಹಾವನೂರರು ಅವರು ಬೆಂಗಳೂರಿನಲ್ಲಿ ಸೋಮವಾರ, ೨೦೧೦ ರ ಏಪ್ರಿಲ್ ತಿಂಗಳ, ೫ ನೇ ತಾರೀಖು, ಮಧ್ಯಾಹ್ನ ಹೃದಯಾಘಾತದಿಂದ ನಿಧನರಾದರು. ಅವರಿಗೆ ೮೩ ವರ್ಷವಾಗಿತ್ತು . ಅವರು ಪತ್ನಿ, ಇಬ್ಬರು ಗಂಡು ಮಕ್ಕಳು ಹಾಗೂ ಒಬ್ಬ ಮಗಳನ್ನು ಅಗಲಿದ್ದಾರೆ.
