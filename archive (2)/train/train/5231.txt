ಸೌಂದರ್ಯ ಚಲನಚಿತ್ರರಂಗದ ಪ್ರಖ್ಯಾತ ಸುಂದರ ನಟಿ, ನಿರ್ಮಾಪಕಿ. ಇನ್ನೂ ಕಿರುವಯಸ್ಸಿನಲ್ಲಿ ಜನಪ್ರಿಯತೆಯ ತುತ್ತ ತುದಿಯಲ್ಲಿದ್ದಾಗಲೇ ಚುನಾವಣಾ ಪ್ರಚಾರದ ಸಮಯದಲ್ಲಿ ಅವರು ಪಯಣಿಸುತ್ತಿದ್ದ ಕಿರು ವಿಮಾನದ ಅಪಘಾತದಲ್ಲಿ ದುರ್ಮರಣಕ್ಕೀಡಾದರು. 
ಸೌಂದರ್ಯ ಎಂಬ ಹೆಸರು ಅದೆಷ್ಟು ಸೌಂದರ್ಯಯುತವಾದದ್ದು. ಈ ಸೌಂದರ್ಯ ಎಂಬುದು ಕೆಲವೊಂದು ವ್ಯಕ್ತಿಗಳಲ್ಲಿ ಅಪೂರ್ವವಾಗಿ ಹೊರಸೂಸುತ್ತದೆ. ಇಂತಹ ಸೌಂದರ್ಯವಂತರಲ್ಲಿ ತಮ್ಮ ರೂಪ, ಗುಣ, ಅಭಿರುಚಿ, ಘನತೆ, ಸಜ್ಜನಿಕೆ ಇತ್ಯಾದಿ ‘ಸಕಲಗುಣ ಸೌಂದರ್ಯವತಿ ಯಾಗಿ’ ಶೋಭಿಸಿದವರು ಸೌಂದರ್ಯ. 
ಸೌಂದರ್ಯದ ಖನಿ ಎಂಬಂತೆ ಶೋಭಿಸುತ್ತಿದ್ದ ಸೌಂದರ್ಯ ಅವರು ಹುಟ್ಟಿದ್ದು ಜುಲೈ 18, 1972ರ ವರ್ಷದಲ್ಲಿ. ಬದುಕು ವ್ಯಕ್ತಿಗಳ ಬದುಕನ್ನು ನಡೆಸುವ ಪರಿಯೇ ವಿಚಿತ್ರ. ಆಕೆ ಎಂ.ಬಿ.ಬಿ.ಎಸ್ ಓದುತ್ತಿದ್ದರು. ತಂದೆ ಚಿತ್ರ ನಿರ್ಮಾಪಕರು ಮತ್ತು ಲೇಖಕರು. ಮನೆಗೆ ಬಂದವರೊಬ್ಬರು ಚಿತ್ರದಲ್ಲಿ ನಟಿಸುವಂತೆ ಕೇಳಿದರು. ಒಂದು ಚಿತ್ರ ಎಂಬುದು ಎರಡು ಮೂರಾಗಿ ಕಡೆಗೆ ವಿದ್ಯಾಭ್ಯಾಸಕ್ಕೆ ಕೊನೆ ಹಾಡಿದರು. 
ಸೌಂದರ್ಯ ಕನ್ನಡಕ್ಕೆ ನೀಡಿದ ಮತ್ತೊಂದು ಪ್ರಧಾನ ಕೊಡುಗೆ ಎಂದರೆ ಡಾ. ಎಸ್. ಎಲ್. ಭೈರಪ್ಪನವರ ಶ್ರೇಷ್ಠ ಕಾದಂಬರಿಯಾದ ‘ಗೃಹಭಂಗ’ ಕಾದಂಬರಿ ಆಧರಿಸಿದ ಅದೇ ಹೆಸರಿನ ದೂರದರ್ಶನ ಧಾರಾವಾಹಿಯನ್ನು ಗಿರೀಶ್ ಕಾಸರವಳ್ಳಿ ಅವರ ನಿರ್ದೇಶನದ ಮೂಲಕ ನಿರ್ಮಿಸಿದ್ದು. ಇದು ಸಾರ್ವಕಾಲಿಕವಾಗಿ ದೂರದರ್ಶನದಲ್ಲಿ ಕಂಡ ಅತ್ಯಂತ ಮನೋಜ್ಞ ಧಾರವಾಹಿಗಳಲ್ಲಿ ಒಂದಾಗಿ ನೆಲೆನಿಲ್ಲುವಂತದ್ದಾಗಿದೆ.
ಸೌಂದರ್ಯ ಅವರು ಕನ್ನಡದಲ್ಲಿ ಮರೆಯಲಾಗದಂತಹ ಮತ್ತೊಂದು ಛಾಪನ್ನು ಉಳಿಸಿ ಹೋಗಿದ್ದು, ನಾಗವಲ್ಲಿಯಾಗಿ ಆಪ್ತಮಿತ್ರ ಚಿತ್ರದಲ್ಲಿ ನೀಡಿದ ಅಭಿನಯದಿಂದ. ಆ ಚಿತ್ರದಲ್ಲಿ ಡಾ. ವಿಷ್ಣುವರ್ಧನ, ಸೌಂದರ್ಯ ಮತ್ತು ಅವಿನಾಶ್ ಒಬ್ಬರನ್ನೊಬ್ಬರು ಮೀರಿಸುವಂತಹ ಅಭಿನಯ ನೀಡಿ ಆ ಚಿತ್ರ ರೀಮೇಕ್ ಆದರೂ, ಕನ್ನಡದ ಒಂದು ಅವಿಸ್ಮರಣೀಯ ಚಿತ್ರವನ್ನಾಗಿಸಿದ್ದಾರೆ. ಮುಂದಿನ ಆಪ್ತರಕ್ಷಕದಲ್ಲಿ ಅಭಿನಯಿಸಲು ಸೌಂದರ್ಯರು ಬದುಕಿರಲಿಲ್ಲ. ಆಪ್ತರಕ್ಷಕ ಪ್ರೇಕ್ಷಕ ನೋಡುವ ವೇಳೆಗೆ ಆಪ್ತರಕ್ಷಕನೂ ಉಳಿದಿರಲಿಲ್ಲ!
ಸೌಂದರ್ಯ ಅದೇ ತಾನೇ ರಘು ಎಂಬುವರನ್ನು ವಿವಾಹವಾಗಿದ್ದರು. ಅನಾಥ ಮಕ್ಕಳಿಗೆ ಶಾಲೆ ನಿರ್ಮಿಸಿದ್ದರು. ಸಮಾಜಕ್ಕೆ ಏನನ್ನಾದರೂ ಮಾಡುವ ಕಳಕಳಿ ಅವರಲ್ಲಿತ್ತು. ಒಂದಷ್ಟು ಬುದ್ಧಿಶಕ್ತಿ, ಜನಪ್ರಿಯತೆ, ಜನಪರ ಕಾಳಜಿ ಎಲ್ಲಾ ಇದ್ದ ಸೌಂದರ್ಯ ಕೇವಲ ಬೊಂಬೆ ಎನಿಸದೆ ಏನಾದರೂ ಮಾಡುವ ಎಂದು ರಾಜಕೀಯಕ್ಕೆ ಬರುವ ಸಿದ್ಧತೆಯಲ್ಲಿದ್ದುದು ಜನಮಾನಸದಲ್ಲೂ ಸಕಾರಾತ್ಮಕ ಪ್ರತಿಕ್ರಿಯೆ ಪಡೆದಿತ್ತು. ಆದರೆ ಅದ್ಯಾವುದೂ ಆಗಲಿಲ್ಲ. 
