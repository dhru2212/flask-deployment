ಶ್ರೀಮದ್ ಅಭಯ ಚರಣ್, 'ಭಕ್ತಿವೇದಾಂತ ಸ್ವಾಮಿ ಪ್ರಭುಪಾದ' ರು, ಶ್ರೀ ಚೈತನ್ಯ ಮಹಾಪ್ರಭುಗಳ ತತ್ವಗಳನ್ನು ಜಗತ್ತಿಗೆ ಪ್ರಚಾರಮಾಡಲು ತಮ್ಮ ಇಳಿಯವಯಸ್ಸಿನಲ್ಲೂ ಜಗತ್ತಿನಲ್ಲೆಲ್ಲಾ ಪ್ರಸಾರ ಮಾಡಿ ತಮ್ಮ ಜೀವನದ ಉದ್ದಿಶ್ಯವನ್ನು ಸಾಧಿಸಿದರು.ವೈದಿಕ ಸಾಹಿತ್ಯಗಳಲ್ಲಿ ಹೇಳಿರುವಂತೆ ಭಗವಾನ್ ಶ್ರೀಕೃಷ್ಣನು ಸುಮಾರು ೫೦೦ ವರ್ಷಗಳ ಹಿಂದೆಯಷ್ಟೇ ಶ್ರೀ ಚೈತನ್ಯ ಮಹಾಪ್ರಭುಗಳಾಗಿ ಪಶ್ಚಿಮ ಬಂಗಾಲದ ಮಾಯಾಪುರದಲ್ಲಿ ಅವತರಿಸಿದನು. ಇದೊಂದು ಸುವರ್ಣ ಅವತಾರ. 'ಶ್ರೀ ಚೈತನ್ಯ ಮಹಾಪ್ರಭು'ಗಳು ಭಗವಂತನ ಪವಿತ್ರ ನಾಮ ಸ್ಮರಣೆಯಾದ “ಹರೇ ಕೃಷ್ಣ ಹರೇ ಕೃಷ್ಣ ಕೃಷ್ಣ ಕೃಷ್ಣ ಹರೇ ಹರೇ, ಹರೇ ರಾಮ ಹರೇ ರಾಮ ರಾಮ ರಾಮ ಹರೇ ಹರೇ”, ಈ ಹರೇ ಕೃಷ್ಣ ಮಹಾಮಂತ್ರವು ಭಾರತದ ಸಮುದ್ರ ತಟವನ್ನು ದಾಟಿ ಪ್ರಪಂಚದಾದ್ಯಂತ ಪ್ರತಿಯೊಂದು ನಗರ ಮತ್ತು ಗ್ರಾಮಗಳಲ್ಲಿ ಹರಡುತ್ತದೆಯೆಂಬ ಭವಿಷ್ಯವಾಣಿಯನ್ನು ನುಡಿದಿದ್ದರು. ಅವರ ಭವಿಷ್ಯ ವಾಣಿಯು ದೈವಿಕ ಅನುಗ್ರಹದ ಶ್ರೀ ಶ್ರೀಮದ್ ಅಭಯ ಚರಣಾರವಿಂದ, 'ಭಕ್ತಿವೇದಾಂತ ಸ್ವಾಮಿ ಪ್ರಭುಪಾದ' ರಿಂದ ಸತ್ಯವಾಯಿತು.
ಶ್ರೀಲ ಪ್ರಭುಪಾದ ರೆಂದು ವಿಶ್ವಪ್ರಸಿದ್ಧರಾದ ಯತಿಯಾಗಿ ಇಸ್ಕಾನ್ ಭಕ್ತಿಪಂಥ ಸ್ಥಾಪಕರ ಬಾಲ್ಯದ ಹೆಸರು, 'ಅಭಯ್ ಡೆ' ಎಂದು. ಅವರು, ಸೆಪ್ಟೆಂಬರ್ ೧, ೧೮೯೬ ರಲ್ಲಿ ಕಲ್ಕತ್ತಾದ ಟಾಲಿಗುಂಜ್ ಉಪನಗರದಲ್ಲಿ ಜನಿಸಿದರು. ತಂದೆಯವರ ಹೆಸರು, ಗೌರ ಮೋಹನ ಡೆ, ತಾಯಿ, ರಜನಿ. ಈ ತಂದೆತಾಯಿಯರ ಪ್ರೀತಿಯ ಮಗ,ಅಭಯ್. ಜ್ಯೋತಿಷಿಗಳು ಮಗುವಿನ ಜಾತಕವನ್ನು ನೋಡಿ,“ಈ ಮಗು ತನ್ನ ೭೦ ನೇ ವಯಸ್ಸಿನಲ್ಲಿ ಭಾರತದ ಸಮುದ್ರವನ್ನು ದಾಟಿ ಇಡೀ ಪ್ರಪಂಚಾದ್ಯಂದ ಕೃಷ್ಣಭಕ್ತಿಯ ಪ್ರಚಾರ ಮಾಡಿ ಜಗತ್ತಿನಲ್ಲಿ ೧೦೮ ಶ್ರೀಕೃಷ್ಣದೇವಸ್ಥಾನಗಳನ್ನು ಸ್ಥಾಪಿಸುತ್ತಾನೆ” ಎಂದು ಎಂದು ಭವಿಷ್ಯ ನುಡಿದರು. 'ಶ್ರೀಮಾನ್ ಗೌರ ಮೋಹನ'ರು ಭಗವಾನ್ ಶ್ರೀಕೃಷ್ಣನ ಪರಮ ಭಕ್ತರಾಗಿದ್ದರು. ದಿನನಿತ್ಯವೂ ಕೃಷ್ಣಾರ್ಚನೆ, ನ್ಯವೇದ್ಯೆ, ಕೀರ್ತನೆ ಇತ್ಯಾದಿ ಸೇವೆಗಳನ್ನು ತಪ್ಪದೇ ಸಲ್ಲಿಸುತ್ತಿದ್ದರು. ತಂದೆ, ಶ್ರೀಕೃಷ್ಣನ ಭಕ್ತಿಸೇವೆಯಲ್ಲಿ ತೊಡಗಿರುವುದನ್ನು ಗಮನಿಸಿದ ಪುಟ್ಟ ಬಾಲಕ ಅಭಯ್ ಸಹಿತ ಕಂಡ ತಾನೂ ಭಗವಂತನನ್ನು ಅರಿಯುವ ಮತ್ತು ಸೇವೆ ಮಾಡುವ ಹಂಬಲವಾಯಿತು. ಅಭಯನ ಕೋರಿಕೆಯ ಮೇರೆಗೆ ತನ್ನ ಮಗನನ್ನು ಒಬ್ಬ ಉತ್ತಮ ವೈಶ್ಣವನನ್ನಾಗಿ ಮಾಡಬೇಕೆನ್ನುವ ಮಹಾದಾಶೆಯನ್ನು ಹೊಂದಿದ ಗೌರ ಮೋಹನರು ಅಭಯನಿಗೆ ರಾಧಾಕೃಷ್ಣರ ಚಿಕ್ಕಮೂರ್ತಿಗಳನ್ನು ತಂದು ಕೊಟ್ಟರು. ಅಂದಿನಿಂದ ಅಭಯನು ತನ್ನ ತಂದೆಯನ್ನು ಅನುಕರಿಸುತ್ತಾ ಪ್ರತಿ ದಿನವೂ 'ರಾಧಾಕೃಷ್ಣ'ರಿಗೆ ಪೂಜೆ ಮಾಡತೊಡಗಿದನು. ಅವನು ತನ್ನ ಪ್ರೀತಿಯ 'ರಾಧಾಕೃಷ್ಣ'ರಿಗೆ ಅರ್ಪಿಸಿದ ನ್ಯವೇದ್ಯವನ್ನು ಮಾತ್ರ ಸ್ವೀಕರಿಸುತ್ತಿದ್ದನು.
ಓರಿಸ್ಸಾದ ಶ್ರೀ ಜಗನ್ನಾಥ ಪುರಿಯಲ್ಲಿ ಸಾವಿರಾರು ವರ್ಷಗಳಿಂದ ಆಚರಿಸುವ 'ಶ್ರೀ ಜಗನ್ನಾಥ ರಥಯಾತ್ರೆ' ಬಾಲಕನಾದ ಅಭಯ್ ನ ಮೇಲೆ ಬಹಳ ಪರಿಣಾಮ ಮಾಡಿತು. ಅಭಯನಿಗೆ ತಾನೂ ಕೂಡ ತನ್ನದೇ ಆದ ಶ್ರೀ ಜಗನ್ನಾಥ ರಥಯಾತ್ರೆಯನ್ನು ಆಚರಿಸಬೇಕೆಂಬ ಮನಸ್ಸಾಯಿತು. ಇದನ್ನು ತಂದೆಯವರಿಗೆ ತಿಳಿಸಿದಾಗ ಅವರು, ಸಂತೋಷದಿಂದ ಅಭಯನಿಗೆ ಎಲ್ಲ ವಿಧದ ಸಹಾಯ ಮಾಡಿದರು. ತನ್ನ ಪುಟ್ಟ ಮಿತ್ರರೊಂದಿಗೆ ಬಾಲಕ ಅಭಯ ನಿರಂತರವಾಗಿ ೭ ದಿನಗಳವರೆಗೆ ಕಲ್ಕತ್ತಾದ ತನ್ನ ಮನೆಯ ಬೀದಿಯಲ್ಲಿ ವಿಜ್ರಂಭಣೆಯಿಂದ ಶ್ರೀ ಜಗನ್ನಾಥ ರಥಯಾತ್ರೆಯನ್ನು ಆಚರಿದನು.ಗೌರ ಮೋಹನರು ತಮ್ಮ ಮನೆಗೆ ಸಾಧು ಸಂತರನ್ನು ಕರೆತಂದು,ಅವರನ್ನು ಸತ್ಕರಿಸಿ ತಮ್ಮ ಮಗ ಅಭಯ ಶ್ರೀಮತಿ ರಾಧಾರಾಣಿಯ ಉತ್ತಮ ಸೇವಕನಾಗುವಂತೆ ಆಶೀರ್ವದಿಸಲು ಬೇಡಿಕೊಳ್ಳುತ್ತಿದ್ದರು.ತಂದೆತಾಯಿಯರ ಅಕ್ಕರೆಯ ಮಗನಾದ ಶ್ರೀಲ ಪ್ರಭುಪಾದರು ಕೃಷ್ಣಪ್ರಜ್ಹೆಯ ಪರಿಸರದಲ್ಲಿ ಬೆಳೆದ ಬಗೆ ಅನನ್ಯ. ನಂತರ 'ಶ್ರೀಲ ಪ್ರಭುಪಾದ'ರು ಉನ್ನತ ವ್ಯಾಸಂಗಕ್ಕೆ 'ಕಲ್ಕತ್ತಾದ ಪ್ರತಿಷ್ಠಿತ ಕಾಲೇಜ'ನ್ನು ಸೇರಿದರು.
೧೯೨೨ ರಲ್ಲಿ ಒಬ್ಬ ಗೆಳೆಯನ ಸಲಹೆಯಂತೆ, ಆಗಿನ ಸಮಯದಲ್ಲಿ 'ಮಹಾನ್ ವೈಷ್ಣವ ಹಾಗೂ ವಿದ್ವಾಂಸರಲ್ಲಿ ಒಬ್ಬರಾದ ಗೌಡೀಯ ಮಠದ ಸಂಸ್ಥಾಪನಾಚಾರ್ಯ ಶ್ರೀ ಶ್ರೀಮದ್ ಭಕ್ತಿಸಿದ್ಧಾಂತ ಸರಸ್ವತಿ ಠಾಕೂರ'ರನ್ನು ಭೇಟಿಮಾಡಿದರು. ತಮ್ಮ ಮೊದಲ ಭೇಟಿಯಲ್ಲೇ ಶ್ರೀಲ ಭಕ್ತಿಸಿದ್ಧಾಂತ ಸರಸ್ವತಿ ಠಾಕೂರರು ಶ್ರೀಲ ಪ್ರಭುಪಾದರಿಗೆ ಭಗವದ್ಗೀತೆ ಮತ್ತು ಶ್ರೀಮದ್ ಭಾಗವತದ ದಿವ್ಯ ಸಂದೇಶವನ್ನು ಆಂಗ್ಲಭಾಷೆಯಲ್ಲಿ ಪ್ರಚಾರ ಮಾಡುವಂತೆ ಆದೇಶಿಸಿದರು. ಶ್ರೀಲ ಭಕ್ತಿಸಿದ್ಧಾಂತ ಸರಸ್ವತಿ ಠಾಕೂರರ ತೇಜಸ್ಸು ಮತ್ತು ಅಪಾರ ಪಾಂಡಿತ್ಯದಿಂದ ಪ್ರಭಾವಿತರಾದ ಶ್ರೀಲ ಪ್ರಭುಪಾದರು ಅವರನ್ನು ತಮ್ಮ ಆಧ್ಯಾತ್ಮಿಕ ಗುರುಗಳನ್ನಾಗಿ ಸ್ವೀಕರಿಸಿ ಅವರ ಸೇವೆಗಾಗಿ ತಮ್ಮ ಜೀವನವನ್ನು ಮುಡಿಪಾಗಿಡಲು ನಿರ್ಧರಿಸಿದರು. ೧೧ ವರ್ಷಗಳ ಬಳಿಕ ನವಂಬರ್ ೨೧, ೧೯೩೨ ರಲ್ಲಿ ಶ್ರೀಲ ಪ್ರಭುಪಾದರು ಶ್ರೀಲ ಭಕ್ತಿಸಿದ್ಧಾಂತ ಸರಸ್ವತಿ ಠಾಕೂರರಿಂದ ದೀಕ್ಷೆ ಪಡೆದು ಅವರ ಶಿಶ್ಯರಾದರು. ಶ್ರೀಲ ಪ್ರಭುಪಾದರ ದಿಕ್ಷೆ ಪಡೆದ ಬಳಿಕ ಕರೆಯಲ್ಪಟ್ಟ ಹೆಸರು,ಅಭಯ ಚರಣ ದಾಸ.
ಶ್ರೀಲ ಪ್ರಭುಪಾದರು ತಮಗೆ ಸಾಧ್ಯವಾದ ಮಟ್ಟಿಗೆ ಗೌಡೀಯ ಮಠದ ಬೆಳವಣಿಗೆಗೆ ಸಹಾಯ ಮಾಡುತ್ತಿದ್ದರು. ಜನವರಿ ೧ ,೧೯೩೭ ರಲ್ಲಿ ಶ್ರೀಲ ಭಕ್ತಿಸಿದ್ಧಾಂತ ಸರಸ್ವತಿ ಠಾಕೂರರು ದೇಹತ್ಯಾಗ ಮಾಡಿದರು. ಸಹಜವಾಗಿಯೇ ಅವರ ನಂತರ ಯಾರು ಎನ್ನುವ ಪ್ರಶ್ನೆಗೆ ಸರಿಯಾದ ಉತ್ತರವಿರಲಿಲ್ಲ. ಆದರೆ ಶ್ರೀಲ ಪ್ರಭುಪಾದರು ವಿಚಲಿತವಾಗದೇ ತಮ್ಮ ಗುರುಗಳ ಆದೇಶವನ್ನು ನೆರವೇರಿಸುವ ಧೃಢಸಂಕಲ್ಪದಿಂದ ತಮ್ಮ ಭಕ್ತಿಸೇವೆಯನ್ನು ಮುಂದುವರಿಸಿದರು.
ಸನ್, ೧೯೪೪ ರಲ್ಲಿ ಶ್ರೀಲ ಪ್ರಭುಪಾದರು “ಬ್ಯಾಕ್ ಟು ಗಾಡ್ ಹೆಡ್" ಹೆಸರಿನ ಪತ್ರಿಕೆಯನ್ನು ಪ್ರಾರಂಭಿಸಿದರು. ಈ ಪತ್ರಿಕೆಯಲ್ಲಿ ಆಧ್ಯಾತ್ಮಿಕ ಜ್ಞಾನವನ್ನು ಪ್ರಚಾರ ಮಾಡಲು ಬಳಸಿದ ಭಾಷೆ ಇಂಗ್ಲಿಷ್. ಭಾರತದಲ್ಲಿ ತಮ್ಮ ಆಧ್ಯಾತ್ಮಿಕ ಸಂಸ್ಥೆಯನ್ನು ಪ್ರಾರಂಭಿಸಲು ಹಲವಾರು ಪ್ರಯತ್ನ ಮಾಡಿದರು. ೧೯೫೩ ರಲ್ಲಿ ಜಾನ್ಸಿಯಲ್ಲಿ “ಲೀಗ್ ಆಫ್ ಡಿವೋಟೀಸ್ ” ಎಂಬ ಭಕ್ತಸಮೂಹವನ್ನು ಪ್ರಾರಂಭಿಸಿದರು. 'ಬ್ಯಾಕ್ ಟು ಗಾಡಹೆಡ್ ಪತ್ರಿಕೆ'ಯನ್ನು ದೇಶವಿದೇಶಗಳಿಗೆ ಹಂಚಿದರು. ಗುರುಗಳು ಆಜ್ಞಾಪಿಸಿದಂತೆ, ಪ್ರಭುಪಾದರು, ಸನ್, ೧೯೫೪ ರಲ್ಲಿ ಸಂಸಾರವನ್ನು ತ್ಯಜಿಸಿ, 'ವಾನಪ್ರಸ್ಥಾಶ್ರಮ'ವನ್ನು ಸ್ವಿಕರಿಸಿದರು. ಮುಂದೆ ಸೆಪ್ಟೆಂಬರ್ ೧, ೧೯೫೯ ರಂದು, 'ಮಥುರಾದಲ್ಲಿ ಸಂನ್ಯಾಸ ದೀಕ್ಷೆ' ಸ್ವೀಕರಿಸಿ, 'ತ್ರಿದಂಡಿ ಭಿಕ್ಷು ಅಭಯ ಚರಣಾರವಿಂದ', ಭಕ್ತಿವೇದಾಂತ ಸ್ವಾಮಿಯಾದರು.
ಕೇವಲ ಪತ್ರಿಕೆಯ ಮೂಲಕ ಬ್ರಹ್ಮ-ಮಧ್ವ-ಗೌಡೀಯ ವೈಶ್ಣವ ಸಿದ್ಧಾಂತಗಳನ್ನು ಪ್ರಚಾರ ಮಾಡುತ್ತಿದ್ದ ಎ.ಸಿ.ಭಕ್ತಿವೇದಾಂತ ಸ್ವಾಮಿ ಪ್ರಭುಪಾದರು ಒಬ್ಬ ಸೇನಾಧಿಕಾರಿಯ ಸಲಹೆಯ ಮೇರೆಗೆ ಪುಸ್ತಕಗಳನ್ನು ಬರೆಯಲು ಪ್ರಾರಂಭಿಸಿದರು. ಅವರ ಮೊತ್ತಮೊದಲ ಪುಸ್ತಕ “ಈಸಿ ಜರ್ನಿ ಟು ಅದರ್ ಪ್ಲಾನೆಟ್ಸ್” ೧೯೬೦ ರಲ್ಲಿ ಪ್ರಕಟವಾಯಿತು. ನಂತರ ಶ್ರೀಲ ಪ್ರಭುಪಾದರು ತಮ್ಮ ಜೀವನದ ಅತ್ಯುತ್ತಮ ಉಡುಗೊರೆಯಾದ ಶ್ರೀಮದ್ ಭಾಗವತದ ಇಂಗ್ಲಿಷ್ ಅನುವಾದವನ್ನು ಪ್ರಾರಂಭಿಸಿದರು.ತಮ್ಮ ಜೀವಿತದ ಮುಂದಿನ ೧೭ ವರ್ಷಗಳಲ್ಲಿ ಶ್ರೀಲ ಪ್ರಭುಪಾದರು ಭಗವದ್ಗೀತೆ, ಈಶೊಪನಿಷತ್, ಚೈತನ್ಯ ಚರಿತಾಮೃತ, ಭಕ್ತಿರಸಾಮೃತ ಸಿಂಧು, ಉಪದೇಶಾಮೃತ ಸಿಂಧು ಸೇರಿದಂತೆ ಎಂಭತ್ತಕ್ಕೂ ಹಚ್ಚು ಪುಸ್ತಕಗಳನ್ನುರಚಿಸಿದರು.
ಸನಾತನ ಧರ್ಮದ ದಿವ್ಯ ಸಂದೇಶವನ್ನು ವಿಶ್ವದಾದ್ಯಂತ ಪ್ರಚಾರ ಮಾಡಬೇಕೆಂಬ ಶ್ರೀಲ ಭಕ್ತಿಸಿದ್ಧಾಂತರ ಆದೇಶವನ್ನು ಈಡೇರಿಸಲು 'ಶ್ರೀಲ ಪ್ರಭುಪಾದ'ರು ೧೯೬೫ ರಲ್ಲಿ 'ಸುಮತಿ ಮೊರಾರ್ಜಿ'ಯವರ, 'ಜಲದೂತ'ವೆಂಬ ಹಡಗಿನಲ್ಲಿ ಸಮುದ್ರಮಾರ್ಗವಾಗಿ 'ಅಮೇರಿಕ'ಕ್ಕೆ ಹೋದರು. ಒಂದು ವರ್ಷದ ನಂತರ ೧೯೬೬ ರಲ್ಲಿ ನ್ಯೂಯಾರ್ಕಿನಲ್ಲಿ 'ಅಂತಾರಾಷ್ಟ್ರೀಯ ಕೃಷ್ಣಪ್ರಜ್ಞಾ ಸಂಸ್ಥೆ' ಯನ್ನು ಸ್ಥಾಪಿಸಿದರು.
ಪ್ರಭುಪಾದರು, ೧೯೬೬ ರಿಂದ, ೧೯೭೭ ರ ವರೆಗೆ ವಿಶ್ವದಾದ್ಯಂತ ಹನ್ನೆರಡು ಬಾರಿ ಸಂಚರಿಸಿ ಅವರು ಸ್ಥಾಪಿಸಿದ ದೇವಾಲಯಗಳ ಸಂಖ್ಯೆ ಒಟ್ಟು ೧೦೮. ವಿರಚಿಸಿದ ಪುಸ್ತಕಗಳು, ಒಟ್ಟು,೮೦ ಕ್ಕೂ ಮಿಗಿಲು. ತಮ್ಮ ಸಂದೆಶವನ್ನು ಪಾಲಿಸಿ ಕಾರ್ಯಗತ ಮಾಡಲು ಸಹಕರಿಸಿದ ಒಟ್ಟು ೪ ಸಾವಿರ ಶಿಷ್ಯರನ್ನು ಆಶಿರ್ವದಿಸಿ, ಅವರಿಗೆ ಆಧ್ಯಾತ್ಮಿಕ ಜೀವನದಲ್ಲಿ ಪ್ರಗತಿಪರ ಕಾರ್ಯ ಮಾಡಲು ಮಾರ್ಗದರ್ಶನ ನೀಡಿದರು.
'ಶ್ರೀಲ ಪ್ರಭುಪಾದ'ರು ಈ ಭೌತಿಕ ಜಗತ್ತಿನಲ್ಲಿನ ತಮ್ಮ ಪ್ರಕಟ ಲೀಲೆಗಳನ್ನು ಅಂತ್ಯಗೊಳಿಸಿ, ಸನ್, ೧೯೭೭ ರ ನವೆಂಬರ್, ೧೪, ರಂದು, 'ವೃಂದಾವನ'ದಲ್ಲಿ ದೈವಾಧೀನರಾದರು. ಮಹಾನ್ ವೈಷ್ಣವರೆಂದು ಗುರವಿಸಿ ಪೂಜಿಸಲ್ಪಡುತ್ತಿರುವ ಶ್ರೀಲ ಪ್ರಭುಪಾದರ ದಿವ್ಯ ಚರಿತ್ರೆ ಎಲ್ಲಾ ವರ್ಗದ ಶ್ರದ್ಧಾಳುಗಳಿಗೂ ಮಾರ್ಗದರ್ಶನಮಾಡುತ್ತವೆ. ಅವರ ಪುಸ್ತಕಗಳಲ್ಲಿರುವ ಅಪಾರ ಜ್ಞಾನಭಂಡಾರದ ಅಧ್ಯಯನ ಹಾಗೂ ಬೋಧನೆಗಳು ನಮ್ಮ ಜೀವನವನ್ನು ಬೆಳಗಿ ಭಗವಂತನ ಸಾನ್ನಿಧ್ಯವನ್ನು ಸೇರುವಲ್ಲಿ ಸಹಾಯಮಾಡುತ್ತವೆ.
ಕನ್ನಡಕ್ಕೆ ಅನುವಾದವಾಗಿರುವ ಶ್ರೀ ಶ್ರೀಮದ್ ಎ.ಸಿ. ಭಕ್ತಿವೇದಾಂತ ಸ್ವಾಮಿ ಪ್ರಭುಪಾದರ ಗ್ರಂಥಗಳು
