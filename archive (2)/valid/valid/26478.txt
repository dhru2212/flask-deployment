ಸಾಮಾನ್ಯವಾಗಿ ಪ್ರಸಿದ್ಧಿಗೆ ಹಾತೊರೆಯದ ಜನಾಂಗವಾದರೂ "ಕೊಡವರು" ಪೂರ್ವದಿಂದಲೂ ತಮ್ಮ ಧೈರ್ಯ, ಶೌರ್ಯ, ನಿಷ್ಠೆ, ಸತ್ಯಸಂಧತೆ ಹಾಗೂ ನೇರನಡೆನುಡಿಗಳಿಗೆ ಖ್ಯಾತರಾದವರು. ಇತಿಹಾಸದ ಪುಟಗಳನ್ನು ತಿರುವಿ ನೋಡಿದರೆ ಕೊಡಗನ್ನು ಆಳಿದ ನಾಯಕರ, ಲಿಂಗಾಯತ ಪಾಳೇಗಾರರ ಮತ್ತು ಆಂಗ್ಲರ ಕಾಲಗಳಲ್ಲಿ ಅನೇಕ ಕೊಡವ ವೀರರ ಕತೆಗಳನ್ನು ಕಾಣಬಹುದು. ನಾಯಕರ ಮತ್ತು ಪಾಳೇಗಾರರ ಸಮಯದಲ್ಲಿ ಈರ್ಷ್ಯೆ, ಪಿತೂರಿ, ಒಳಸಂಚುಗಳಿಗೆ ಒಳಗಾಗಿ ದುಷ್ಟತನವನ್ನು ತೋರಿದವರಿರುವಂತೆಯೇ, ಸತ್ಯ ಮತ್ತು ನ್ಯಾಯವನ್ನು ನಂಬಿ, ಈ ತೆರನ ವಂಚನೆಗಳನ್ನು ಕಾಣದೆ ಧೈರ್ಯದಿಂದ ಸೆಣೆಸಿ ಪ್ರಾಣತೆತ್ತವರನ್ನೂ ನೋಡಬಹುದು. ಹತ್ತೊಂಭತ್ತು ಮತ್ತು ಇಪ್ಪತ್ತನೇ ಶತಮಾನದ ಆಂಗ್ಲರ ಆಡಳಿತದಲ್ಲಿ ಸೈನ್ಯದಲ್ಲಿ ಮಾತ್ರವಲ್ಲದೆ ಆಡಳಿತ, ವೈದ್ಯಕೀಯ ಮತ್ತು ಶಿಕ್ಷಣ, ಸ್ಪರ್ಧಾತ್ಮಕ ಕ್ರೀಡೆ, ಮೊದಲಾದ ವಿವಿಧ ಕ್ಷೇತ್ರಗಳಲ್ಲಿ ಅತ್ಯುನ್ನತ ಪದವಿಗಳನ್ನು ಪಡೆದು ಹೆಸರುಗಳಿಸಿದ ಕೊಡವರು ಅಗಣಿತ ಸಂಖ್ಯೆಯಲ್ಲಿದ್ದಾರೆ.
ಈ ರೀತಿಯಲ್ಲಿ ಪ್ರಸಿದ್ಧರಾದ ಕೊಡವ ಪುರುಷ ಹಾಗೂ ಸ್ತ್ರೀಯರನ್ನು ಕುರಿತು ಬರೆಯುವಾಗ ಅವರನ್ನು ಆರಿಸುವದಕ್ಕಾಗಿ ಕೆಲವು ಅಳತೆಗೋಲುಗಳನ್ನು, ನ್ಯಾಯ, ನಿಷ್ಪಕ್ಷಪಾತ ಮತ್ತು ವಸ್ತುನಿಷ್ಠವಾಗಿ ಈ ಕೆಳಗಿನಂತೆ ರೂಪಿಸಿಕೊಳ್ಳಲಾಗಿದೆ:
